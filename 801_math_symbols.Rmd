# Simbologia di base 

Per una scrittura più sintetica possono essere utilizzati alcuni simboli
matematici.

-   L'operatore logico booleano $\land$ significa "e" (congiunzione
    forte) mentre il connettivo di disgiunzione $\lor$ significa "o"
    (oppure) (congiunzione debole).

-   Il quantificatore esistenziale $\exists$ vuol dire "esiste almeno
    un" e indica l'esistenza di almeno una istanza del concetto/oggetto
    indicato. Il quantificatore esistenziale di unicità $\exists!$
    ("esiste soltanto un") indica l'esistenza di esattamente una istanza
    del concetto/oggetto indicato. Il quantificatore esistenziale
    $\nexists$ nega l'esistenza del concetto/oggetto indicato.

-   Il quantificatore universale $\forall$ vuol dire "per ogni."

-   L'implicazione logica "$\Rightarrow$" significa "implica" (se
    ...allora). $P \Rightarrow Q$ vuol dire che $P$ è condizione
    sufficiente per la verità di $Q$ e che $Q$ è condizione necessaria
    per la verità di $P$.

-   L'equivalenza matematica "$\iff$" significa "se e solo se" e indica
    una condizione necessaria e sufficiente, o corrispondenza biunivoca.

-   Il simbolo $\vert$ si legge "tale che."

-   Il simbolo $\triangleq$ (o $:=$) si legge "uguale per definizione."

-   Il simbolo $\Delta$ indica la differenza fra due valori della
    variabile scritta a destra del simbolo.

-   Il simbolo $\propto$ si legge "proporzionale a."

-   Il simbolo $\approx$ si legge "circa."

-   Il simbolo $\in$ della teoria degli insiemi vuol dire "appartiene" e
    indica l'appartenenza di un elemento ad un insieme. Il simbolo
    $\notin$ vuol dire "non appartiene."

-   Il simbolo $\subseteq$ si legge "è un sottoinsieme di" (può
    coincidere con l'insieme stesso). Il simbolo $\subset$ si legge "è
    un sottoinsieme proprio di."

-   Il simbolo $\#$ indica la cardinalità di un insieme.

-   Il simbolo $\cap$ indica l'intersezione di due insiemi. Il simbolo
    $\cup$ indica l'unione di due insiemi.

-   Il simbolo $\emptyset$ indica l'insieme vuoto o evento impossibile.

-   In matematica, $\mbox{argmax}$ identifica l'insieme dei punti per i quali una data funzione raggiunge il suo massimo. In altre parole, $\mbox{argmax}_x f(x)$ è l'insieme dei valori di $x$ per i quali $f(x)$ raggiunge il valore più alto.


